---
layout: post
post_language: fi
disqus: 52dbcff4047ed29225ffac82
title: "Ala-asteen luokkakokous"
date: 2007-06-11T19:35:00+03:00
tags: [lulz]
excerpt: |
  <p>Päivä oli lauantai 9. kesäkuuta, 2007, ja edessä oli hilpeän hulppea ala-asteen
    (<a href="http://www.siuntio.fi/">Siuntion</a> <a href="http://www.siuntio.fi/akk/">Aleksis Kiven koulu</a>)
    luokkakokous. Mikäs sen muikeampaa! Ja muikeutta entisestään lisäsi se, että suurinta osaa populaatiosta en ollut
    nähnyt sitten ala-asteen kuudennen luokan (eli noin 12 vuoteen).</p>
  <p>Iltamat alkoivat ravintolassa <a href="http://www.kalaravintolat.fi/ahven_index.php">Punavuoren Ahven</a> yhteensä
  kuuden ja puolen taistelijaparin woimalla. Tiimimme kokoontui peräkammariksi naamioidussa kabinetissa, ja tunnelmasta
  vastasi neljän CD:n hittikimara, joka koostui parhaista 90-luvun limudiskojen annista (mm. Leila K, Scatman, Rednex,
  New Kids On The Block sekä tietysti <strong>Haddaway</strong>!!!).</p>
---
<p>Päivä oli lauantai 9. kesäkuuta, 2007, ja edessä oli hilpeän hulppea ala-asteen (<a href="http://www.siuntio.fi/">Siuntion</a>
<a href="http://www.siuntio.fi/akk/">Aleksis Kiven koulu</a>) luokkakokous. Mikäs sen muikeampaa! Ja muikeutta
entisestään lisäsi se, että suurinta osaa populaatiosta en ollut nähnyt sitten ala-asteen kuudennen luokan (eli noin 12
vuoteen).</p>

<p>Iltamat alkoivat ravintolassa <a href="http://www.kalaravintolat.fi/ahven_index.php">Punavuoren Ahven</a> yhteensä
kuuden ja puolen taistelijaparin woimalla. Tiimimme kokoontui peräkammariksi naamioidussa kabinetissa, ja tunnelmasta
vastasi neljän CD:n hittikimara, joka koostui parhaista 90-luvun limudiskojen annista (mm. Leila K, Scatman, Rednex, New
Kids On The Block sekä tietysti <strong>Haddaway</strong>!!!).</p>

<p>Alkuilta sujui sujuvan sutjakkaasti aterian ja kuulumisien vaihdon merkeissä. Valitettavasti totuudet lausuttiin
julki, ja sain kuulla muutamia traumaattisia faktoja itsestäni, jotka olin onnistuneesti saanut työnnettyä alitajuntani
syövereihin. Mainitsemisen arvoisia seikkoja ala-asteajoista lienevät mm. seuraavat:</p>

<ul>
  <li>Olen juossut (fyysisesti) vahingoittumattomana koulun käytävän ikkunan läpi paetessani himokkaita 8-vuotiaita tyttöjä!</li>
  <li>Ensimmäisen ja toisen luokan opettajamme kävi usein lomillaan matkailemassa eksoottisissa maissa. Koko koulu
    kerääntyi todistamaan näitä matkoja usean tunnin mittaisiin dia-show-spektaakkeleihin koulun liikuntasaliin.
    Oletan, että tämä sisältyy edelleen kiinteänä osana ala-asteiden opetussuunnitelmiin.</li>
  <li>Kolmannella luokalla opettajamme tiedusteli meiltä unelma-ammattejamme. Minun oli seksiliiton puheenjohtaja.
    Otin tämän tulevaisuudenvisioni vakavasti ja valistin myös opiskelijatovereitani seksuaalisuuden eri aspekteista.
    Valistukseni loppui lyhyeen, kun erään oppilaan äiti soitti luokanopettajallemme ja valitti, että annoin huonoja
    vaikutteita muille oppilaille.</li>
  <li>Kolmannella luokalla päätin säikyttää opettajamme mitä mainioimmalla tempulla. Annoin opiskelijatovereitteni
    paketoida itseni pahvilaatikkoon, joka jätettiin ovelasti opettajamme tuolin viereen. Kun tunti alkoi ja opettajamme
    tiedusteli poissaoloni syytä, oppilaskätyrini kertoivat valkoisen valheen ja ilmoittivat minun olevan vessassa.
    Muutaman ahdistavan minuutin jälkeen purkauduin piilostani alkukantaisen huudon säestyksellä nauliten katseeni
    täysin minusta tietämättömään uhriini. Valitettavasti tällä ei ollut toivotunlaista vaikutusta, vaan opettajamme
    pyysi minua ainoastaan kylmän rauhallisesti palaamaan paikalleni...</li>
  <li>Neljännellä luokalla (edelleen edellisen vuoden säikytysyrityksen epäonnistumisesta murtuneena) päätin suorittaa
    uuden säikytysyrityksen eräälle sijaisopettajalle. Tällä kertaa sotkin pääni ketsupilla, ja opettajamme tullessa
    luokkaan hoipertelin sekavanoloisena väittäen, että olin lyönyt pääni pianon kulmaan. Valitettavasti tälläkään
    kertaa kepponen ei mennyt aivan suunnitelmien mukaan -- sen sijaan että olisimme kaikki nauraneet jäynäni
    nerokkuudelle, opettajamme tulkitsi tilanteen ns. "tosissaan" ja ajautui eräänlaiseen shokkiin. Jouduin
    vakuuttamaan useita kertoja, että en ollut oikeasti loukkaantunut, ennen kuin opettajamme suostui rauhoittumaan.</li>
  <li>Viidennellä ja kuudennella luokalla luokanopettajanamme toimi koulun rehtori <em>Alpo "Jahas-jahas, eikö jalka
    nouse vai" Järvinen</em>. Hänen opetusmetodeihinsa kuului se, että hommat tehtyänsä ei tarvinnut istua toimettomana,
    vaan aikansa saattoi käyttää hyödyllisesti. Tästä johtuen luokassamme oli minibiljardipöytä, jota sitten pelasimme
    hyvinkin usein oppituntien aikana.</li>
  <li>Kuudennella luokalla eräs Pellervo (nimi muutettu, en muuten ollut myöskään minä!) keksi hullun hauskan kepposen
    ja päätti asettaa nastan opettajamme penkille. Hauskuus kuoli hyvin nopeasti, kun kepposta seurasi useiden päivien
    kuulustelut syyllisen selvittämiseksi.</li>
  <li>Kuudennen luokan leirikoululla minä ja eräs kaverini päätimme luistaa aamupäivän aktiviteeteista valmistamalla
    teko-oksennusta erinäisistä kotitalouden tarvikkeista (en paljasta tässä reseptiä, jotta tulevat sukupolvet eivät
    käyttäisi tätä moraalisesti arveluttavaa tekniikkaa luistaakseen velvollisuuksistaan).</li>
</ul>

<p>Huh-huh... johan tulikin avauduttua. Anyway, selonteko luokkakokouksesta jatkukoon! Punavuoren Ahvenesta seurueemme
siirtyi jatkoille <a href="http://www.lostandfound.fi/">Lostariin</a>. Tässä kohtaa iltaa muistikuvani käyvät hieman
sumuisemmiksi jostain kumman syystä. Epäilen että söin/join jotain sopimatonta. Joka tapauksessa Lostarissa samba
raikui ja lanteet notkuivat. Illan mittaa joukkueestamme kaatui taistelijoita tasaiseen tahtiin, kunnes henkilökohtainen
ratkaisuni oli päättää onnistunut ilta idylliseen ruokailuhetkeen erääseen Helsingin pizzeriaan.</p>

<p>Pyppe kiittää ja kumartaa luokkakokouksen järjestäjiä sekä kaikkia paikalle päässeitä! Over and out!</p>